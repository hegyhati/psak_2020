---
presenter: Bánáti Diána
title: "A Covid-19 és az élelmiszer-biztonság"
---

Az un. koronavírusok (SARS-CoV, MERS-CoV, SARS-CoV-2) állatokban és emberben is okoznak megbetegedéseket. A korábban járványt, akár világjárványt okozó vírusok (pl. madárinfluenza, un. sertésinfluenza) után 2020-ban az új koronavírus, a SARS-CoV-2 okozott pandémiás megbetegedéseket.

Minden fajta élelmiszer potenciálisan elszennyeződhet szennyezett eszközökkel, felületekkel vagy a környezettel történő érintkezés révén. Felmerül a gyanú, hogy a SARS-CoV-2 vajon terjed-e élelmiszerek útján. Az összes meghatározó élelmiszer-biztonsági és járványügyi európai és világszervezet (pl. WHO, CDC, FDA, USDA) azt állítja, hogy jelenleg nincsen bizonyíték arra, hogy az élelmiszerek a vírus forrásaként vagy terjedési útjaként szolgálnának.

A vírus elsősorban cseppfertőzés útján terjed és néhány órától napokig (akár 3 napig) terjedő időn keresztül stabil aeroszolokban és bizonyos felületeken, többek között az élelmiszerek csomagolására is használt műanyag és karton felületén.

Bár a hűtés és fagyasztás hőmérsékletén a vírusok életben maradhatnak, azonban a biztonságos élelmiszer feldolgozási technológiákkal a legtöbb élelmiszerrel terjedő betegséget meg tudjuk előzni.

Az élelmiszerlánc egyes pontjain (pl. HoReCa szektor, szállítás), valamint a Covid-19 pandémia alatt kialakult új gyakorlatok miatt viszont további élelmiszer-biztonsági aggályok merültek fel, amelyekre felhívja a figyelmet az előadó.
