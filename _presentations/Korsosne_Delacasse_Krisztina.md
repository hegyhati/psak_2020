---
presenter: Korsósné Delacasse Krisztina
title: "Becsületbeli ügy" - jogtörténeti példa egy virtuális szcenárióra
---

Az ún. virtuális szcenárió egy modern és interaktív, digitálisan kivitelezett, szcenárió alapú tanítási és tanulási technika. Lényege, hogy olyan realisztikus helyzeteket szimuláljuk, amelyekben életszerű, az adott szakmához szervesen kapcsolodó problémák megoldását kérjük a hallgatóktól. Egy-egy ilyen virtuális szcenárió eljátszása során a hallgatók egy elképzelt történet főhősének szerepébe helyezkednek, és az események sorában előre haladva újabb és újabb döntésekre kényszerülnek, amelyeket a legjobb tudásuk szerint és a tananyagból elsajátítottak alapján kell meghozniuk. Ha helyesen döntenek, az ideális pályán végighaladva eljutnak a boldog végkifejletig, azonban egy-egy rossz választás következtében mellékvágányra is kerülhetnek, sőt az általuk mozgatott főhős akár végleg el is bukhat. Mivel a tér és az idő virtuális, a virtuális szcenáriók az élet általános ritmusához képest felgyorsítják az ok-okozati összefüggések megtapasztalását, a döntéshozatali képesség és az önbizalom fejlődését, ezzel együtt a (szak)tudás megszerzését. Különleges kognitív értékük a mélytanulás erősítése, a kollektív kivitelezés pedig kifejezetten fejleszti a team alapú együttműködést.

A mintaként bemutatandó virtuális szcenárió a XIX. század végének Magyarországára kalauzolja a résztvevőket, akik egy nagypolgári családból származó ifjú bőrébe bújva tapasztalhatják meg a bíróvá válás folyamatát és mindennapos nehézségeit, ezáltal megismerkedhetnek a bírói pálya akkori feltételrendszerével, a bírói függetlenség garanciáival, a bírák felelősségre vonásának néhány lényeges szabályával. Az előadás időtartama nem ad arra lehetőséget, hogy a hallgatóság a teljes "játékot" végigjátssza, de egy kis ízelítőt nyújt abból, hogy vajon összhangban lennének-e a résztvevők lépései a korabeli jogszabályok rendelkezéseivel, megfelelne-e magatartásuk annak, amit a bírótól a társadalom elvár(t)? 

Nos, kezdhetjük?

Tisztes polgári családból származó ifjú vagy. Világéletedben a nagypolgári lét vett körül, az ennek megfelelő életmódot mindig is élvezted. Szereted a lovaglást, a lóversenyt, a vadászatot és szívesen jársz társaságba, tagja vagy több városi egyletnek, lapnak és persze a kaszinónak. Édesapád többségi tulajdonosa és vezetője egy részvénytársasági formában működő gyárnak, amely a korábbi családi vállalkozásból nőtte ki magát. Jogi végzettséggel rendelkezel, jelenleg te is igazgatósági tag vagy a családi cégben, ám az a terved, hogy a bírói pályán boldogulsz és próbálsz még feljebb emelkedni.

Azonban van némi bökkenő…
